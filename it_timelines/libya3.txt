15 FEBBRAIO 2011 - Alcune migliaia di persone scendono in piazza a Bengasi, nell'anniversario del massacro nel carcere di Abu Slim di Tripoli del 1996. Due giorni dopo le proteste si allargano ad altre città e sull'onda delle rivolte arabe di quei mesi prende il via la “Rivoluzione del 17 febbraio” contro il colonnello.   
19 MARZO 2011 - In base a una risoluzione Onu la Francia avvia i primi raid aerei contro le truppe di Gheddafi, che minacciano la popolazione civile di Bengasi.   
31 MARZO 2011 - la Nato prende la guida dell'operazione, cui partecipa anche l'Italia.   
23 AGOSTO 2011 - A Tripoli il quartier generale di Gheddafi cade nelle mani dei ribelli. Il rais è in fuga, verrà ucciso il 20 ottobre a Sirte. Il Consiglio nazionale transitorio dichiara la "liberazione" della Libia.   
7 LUGLIO 2012 - Prime elezioni libere per il Congresso nazionale, dopo 42 anni di dittatura. Vince l'Alleanza delle forze nazionali dei moderati laici di Jibril, ma il Paese è già in preda alle violenze delle milizie, ex ribelli che non hanno ceduto le armi dopo la caduta del regime. In Cirenaica si rafforzano le spinte autonomiste.   
11 SETTEMBRE 2012 - Il consolato Usa a Bengasi viene attaccato dal gruppo qaedista Ansar al Sharia. Muoiono l'ambasciatore Chris Stevens e altri tre americani.   
12 GENNAIO 2013 - Il console italiano a Bengasi, Guido De Sanctis, scampa a un agguato. La sede diplomatica chiude i battenti. Nei mesi successivi altre ambasciate occidentali verranno prese di mira.   
APRILE-MAGGIO 2013 - A Tripoli miliziani armati assaltano e assediano diversi ministeri (Giustizia, Esteri e Interno). Il governo di Ali Zeidan vacilla e solo dopo giorni di trattative i miliziani tolgono l'assedio.  
5 OTTOBRE 2013 - Con un blitz degli Usa viene catturato a Tripoli Abu Anas al Liby, uomo di al Qaeda considerato la mente degli attentati alle ambasciate americane in Kenya e Tanzania del 1998 (morirà per malattia in carcere negli Stati Uniti nel gennaio 2015). L'operazione scatena polemiche e proteste in Libia, sfociate con un breve “sequestro” del premier Zeidan.   
18 MAGGIO 2014 - L'ex generale Khalifa Haftar dà il via all'operazione "Dignità" contro le milizie islamiche a Bengasi. Prima accusato di colpo di Stato, nei mesi successivi verrà “riassorbito”' nelle forze armate regolari contro i jihadisti.   
25 GIUGNO 2014 - Viene eletto il nuovo parlamento, la Camera dei Rappresentanti, che prende il posto del Congresso nazionale.   
13 LUGLIO 2014 - Scoppia la guerra tra le milizie di Zintan e quelle filo-islamiche di Misurata per il controllo di Tripoli

13 FEBBRAIO 2015 - Il 13 febbraio però l'Isis ha raggiunto Sirte. I jihadisti armati hanno occupato la stazione radio "Radio Sirte" diffondendo un discorso di al Baghdadi nel quale si ordinava alla popolazione di sottomettersi. Sirte sarebbe stata però liberata dall'Isis dopo quattro giorni, il 18 febbrario, dalle Brigate di Misurata, che sostengono il governo "parallelo" di Tripoli. 
15 FEBBRAIO 2015 - L’autoproclamato Stato Islamico ha diffuso un video che mostra l’uccisione dei 21 cristiani copti egiziani, provenienti dal governatorato di Minya, rapiti a Capodanno nella città di Sirte. Nel filmato sono presenti anche nuove minacce nei confronti dell'Italia, "Ci avete visti sulle colline della Siria, oggi siamo a sud di Roma".  
16 FEBBRAIO 2015 - Parte la controffensiva egiziana, prima aerea poi via terra contro le postazioni dei jihadisti nell'area di Derna. Nel blitz dell'esercito del Cairo sarebbero stati uccisi 155 combattenti combattenti del "Califfo" e catturati di altri 55. Ai raid aerei partecipa anche l'aviazione del governo libico riconosciuto internazionalmente con sede a Tobruk.