Form di ricerca
Nonostante la vicinanza geografica, il coinvolgimento iracheno nella crisi siriana non è uno dei temi più trattati dalla cronaca, dato lo stato di estrema emergenza vigente nello stesso Iraq. La guerra civile in Siria è stata fino alla nausea definita ‘guerra per procura’, dove molteplici attori regionali e internazionali sono intervenuti a sostegno delle varie fazioni, trasponendo così il conflitto su livelli trascendenti i confini siriani. Tra gli attori regionali coinvolti compare proprio il confinante Iraq, sotto la guida di Nuri al-Maliki nei primi anni della crisi e di Haider al-‘Abadi dal 2014. I due governi, entrambi a maggioranza sciita, si sono schierati con il presidente siriano Bashar al-Assad, esponente della comunità ‘alawita, contro le forze ribelli a maggioranza sunnita che combattono il suo regime. Molteplici precisazioni sono doverose, al fine di chiarire una presa di posizione che rischia di essere terribilmente semplificata in ottica settaria: la frattura tra sunniti e sciiti è sì una delle chiavi attraverso le quali leggere il conflitto, ma dal punto di vista politico e geopolitico anziché prettamente religioso.
Innanzitutto, è opportuno specificare come, almeno in parte data la vastità e l’eterogeneità del fronte anti-Assad, sia il governo iracheno sia quello siriano si percepiscano in lotta  contro un nemico comune: l’estremismo sunnita, tradottosi tra gli altri nella creazione dello Stato Islamico (IS). Tale battaglia non è peraltro nuova a Baghdad: dal 2003 in avanti i neonati governi a maggioranza sciita si sono trovati a fare periodicamente fronte al malcontento di una parte di popolazione che aveva di fatto detenuto le leve del potere sin dalla fondazione dell’Iraq moderno.
L’opposizione sunnita irachena ha assunto negli anni molteplici forme; tra esse, la più conosciuta è stata al-Qa‘ida in Iraq, dalla quale è poi derivato lo Stato Islamico. Un’ipotetica vittoria della guerra civile siriana da parte delle frange più estreme dell’opposizione sunnita non sarebbe che un’ulteriore minaccia per il governo di Baghdad, che teme un possibile effetto spill-over.
Questione di cruciale rilevanza è anche quella curda: un’eccessiva autonomia della comunità curdo-siriana non farebbe, infatti, che aumentare le già vivissime spinte indipendentiste del Kurdistan iracheno. Pertanto, è importante per Baghdad che il territorio siriano rimanga il più possibile unito sotto il controllo di Damasco. La questione curda apre però scenari controversi, dati i numerosi e preziosi interventi dell’YPG contro lo Stato Islamico in Siria; una dinamica, questa, non lontana da quella irachena, dove le forze peshmerga combattono IS pur mantenendo difficili relazioni con Baghdad.
Infine, è importante considerare l’ascendente iraniano. Nonostante la forte influenza esercitata da Teheran sulla “terra dei due fiumi”, al-Maliki e il suo successore hanno avuto più di un motivo per dar vita a una strategia con dinamiche e specificità proprie nel contesto siriano, seppur in linea con quella definita dalla Repubblica Islamica. Pertanto, è forse più corretto asserire come la vicinanza a Teheran abbia più che altro permesso all’Iraq di avere un partner, o meglio un supervisore, su un campo – quello siriano – dove lo schieramento di Baghdad di fianco a Damasco appariva come una scelta pressoché scontata. Tale presa di posizione va ovviamente contestualizzata nel nuovo scenario iracheno post 2003, quando dopo la caduta di Saddam Husayn e una prima fase di forte contrapposizione, i rapporti tra Damasco e Baghdad si sono notevolmente rilassati.
Come si traduce questa posizione sul campo? Il governo siriano non riceve supporto esclusivamente dalle milizie iraniane, libanesi e dalle forze russe, ma anche da numerose milizie irachene. Tali attori non sono gruppi improvvisati di combattenti individualmente votatisi al jihad, come poteva essere inizialmente, bensì membri dell’Hashd al-Sha‘abi, ‘Unità di Mobilitazione Popolare’, creato nel 2014 dopo la fatwa del Grande Ayatollah ‘Ali al-Sistani e con il supporto del governo per respingere l’avanzata di IS. Tale organizzazione, che riunisce circa quaranta gruppi armati quasi esclusivamente sciiti, è entrata a pieno titolo nelle forze armate governative nel dicembre 2016; pertanto, i suoi aderenti sono ora soggetti alla legge militare. Questa incorporazione comporta che le azioni di tali milizie in Siria siano considerate iniziative governative irachene sul territorio sovrano dello stato confinante, sebbene permangano seri dubbi sull’effettivo controllo detenuto da Baghdad. Sono molti, inoltre, gli analisti che ritengono che i gruppi appartenenti all’Unità di Mobilitazione Popolare attivi in Siria agiscano sotto la supervisione e grazie ai mezzi forniti dalle brigate al-Quds guidate dall’iraniano Qassim Suleimani. Se la “sponsorizzazione” di milizie da parte del governo iracheno non è certo una pratica nuova, è anche vero che la creazione di un corpo paramilitare che affianchi le ordinarie forze militari ricorda senz’altro i Pasdaran, vigenti in Iran dal 1979.
Tra i gruppi che fanno parte dell’Unità e che sono noti per la propria azione in Siria, di fondamentale importanza è Harakat al-Nujaba’, il ‘Movimento dei Nobili’, fondato nel 2013 dai gruppi Kata’ib Hezbollah (attivo in Iraq sin dal 2007 nella lotta contro le forze americane) e Asa’ib Ahl al-Haqq, con il fine di incanalare miliziani iracheni verso lo scenario siriano. Se tale formazione emerge poiché è stata creata ad hoc per la lotta in Siria, le due organizzazioni che la hanno fondata hanno però indipendentemente continuato a impegnare i propri uomini a fianco delle forze filogovernative siriane.
La stretta collaborazione intessuta da al-Nujaba’ con Hezbollah e i contingenti iraniani segue le dinamiche fino qui delineate: il loro leader Akram al-Kabi, dal 2008 designato quale terrorista dal governo statunitense a causa del suo attivismo in seno a Jaysh al-Mahdi e Asa‘ib Ahl al-Haqq, si è pronunciato a favore di Hezbollah e della leadership di Hassan Nasrallah. Noto è anche lo stretto rapporto di al-Kabi con l’Iran, e in particolar modo con le brigate al-Quds: lo scorso agosto, questi si è recato a Teheran, dove è stato calorosamente accolto dalle più alte autorità politico-religiose iraniane e dove ha avuto modo di discutere del ruolo di Harakat al-Nujaba’ in Siria e più in generale dell’ impegno di Hashd al-Sha‘abi in Iraq.
Il Middle East Observer riporta che il solo al-Kabi avrebbe all’attivo circa 5000 uomini in Siria. Il Wall Street Journal annunciava nel settembre 2016 che un migliaio di combattenti iracheni, molti dei quali affiliati a al-Nujaba’, avrebbe varcato il confine siro-iracheno per unirsi alle milizie filogovernative siriane e ai circa 4000 connazionali già attivi in Siria. Essendo il confine tra i due stati permeabile, le milizie impiegate eterogenee e le notizie confuse, è facile capire come stime ufficiali a riguardo non siano disponibili e/o affidabili.
Secondo alcuni rapporti, al-Nujaba’ sarebbe direttamente coinvolta nel trasferimento di centinaia di famiglie irachene sciite in Siria, nelle città di Daraya, Maadamiyat al-Sham e al-Midan, in cambio di un premio in denaro e un posto in cui vivere. La pagina ufficiale del gruppo, così come il suo account Twitter, riportano inoltre, interamente in lingua araba, notizie riguardanti le operazioni militari compiute per sbaragliare IS.
Un altro gruppo attivo sul suolo siriano e che detiene connessioni con l’Iraq è l’organizzazione al-Quwat al-Ja’afariyah, nata nel 2013. Nel corso dei due anni successivi, l’organizzazione e la sua sotto milizia, Liwa al-Sayyida Ruqayya, hanno sovrapposto tale legame con l’affiliazione con il gruppo iracheno di Kata’ib Sayyid al-Shuhada, identificandosi così come il braccio esclusivamente siriano di questa organizzazione paramilitare fortemente filo-iraniana appartenente all’Unità di Mobilitazione Popolare. Attiva dal 2013, Kata’ib Sayyid al-Shuhada si è posta sin dal principio l’obiettivo di proteggere il santuario di Zaynab a Damasco, nel quadro più generale di una difesa di tutti i luoghi sacri sciiti. Infatti, i combattenti di KSS, inizialmente e principalmente attivi a Damasco, dove sono stati peraltro accusati di avere collaborato con il governo siriano nell’utilizzo di armi chimiche, agiscono anche in altre zone della Siria. Il loro sito web ufficiale, in lingua araba, riporta inoltre sezioni dedicate alla lotta in Siria, Libano, Yemen, Iraq, e il gruppo conta presenze anche in Afghanistan.
In conclusione, molteplici milizie irachene o aventi forti legami politico-ideologici con l’ambiente iracheno sono attive in Siria. È importante capire come la maggioranza di queste, seppur nate negli ultimi anni e a conflitto siro-iracheno già iniziato, abbiano forti legami con gruppi paramilitari filoiraniani già attivi in passato in Iraq nella lotta contro la coalizione americana.
Sebbene il contributo delle milizie irachene sul suolo siriano sia risultato importante per combattere IS, l’eterogeneità, il numero e la stessa struttura di tali attori fa sì che essi siano difficilmente controllabili, rendendo poco chiaro quale sia il reale potere del governo iracheno su tale corpo delle proprie forze armate. Tale riflessione può solo rafforzarsi se si considera il forte potere che Teheran detiene e esercita su tali attori in Siria e nello stesso Iraq, con il lungimirante vantaggio di ottenere sempre più spazio di manovra nella politica interna di Baghdad. Ciò che può conseguirne è un’ulteriore deriva settaria della lotta a IS, con un ovvio riverbero sulla stabilità irachena.
Lorena Stella Martini, collaboratrice di OCCAM, UN-Affiliated Observatory on Digital Communication
Ti potrebbero interessare anche:
SEGUICI E RICEVI LE NOSTRE NEWS

Chi siamo - Lavora con noi - Analisti - Contatti - Ufficio stampa - Privacy
ISPI (Istituto per gli Studi di Politica Internazionale) - Palazzo Clerici (Via Clerici 5 - 20121 Milano) - P.IVA IT02141980157
