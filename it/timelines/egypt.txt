11 febbraio 2011 : Il vicepresidente Omar Suleiman annuncia che il presidente Hosni Mubarak, 82 anni di cui 30 passati al potere in Egitto, si è dimesso. Il potere passa nelle mani dei militari, al Cairo ci si commuove e ci si abbraccia. L’annuncio arriva dopo 18 giorni di rivolte, concentrate in piazza Tahrir.

14 febbraio 2011 : I militari stabiliscono un calendario di sei mesi per emendare la Costituzione, sottoporla a referendum ed eleggere un nuovo governo. Il giorno prima l’esercito aveva sciolto il Parlamento e sospeso la Costituzione, e qualcuno si stava già chiedendo se la rivoluzione in piazza Tahrir non si fosse risolta con un colpo di stato.

1 luglio 2011 : nuove manifestazioni di massa a piazza Tahrir al Cairo contro la gestione della transizione da parte dei militari. Le proteste sono organizzate dal movimento “Prima la Costituzione” che richiede l’immediata elezione di un’Assemblea costituente; essa raccoglie però aperture anche dalla Fratellanza musulmana, fino ad allora favorevole al percorso di transizione delineato dal Consiglio supremo delle forze armate che prevede, dopo l’approvazione con referendum delle modifiche costituzionali nel mese di marzo, le elezioni parlamentari, l’elezione da parte del Parlamento di un organo ristretto incaricato di elaborare la nuova Costituzione e quindi le elezioni presidenziali

5 luglio 2011 : il Consiglio supremo delle forze armate approva una nuova legge elettorale basata su un sistema per due terzi proporzionale con liste chiuse e per un terzo maggioritario uninominale a turno unico; il sistema suscita le proteste di tutti i partiti perché lascerebbe spazio ad esponenti del passato regime

25 luglio 2011 : il Consiglio delle forze armate individua la data per le elezioni parlamentari in novembre; il Consiglio supremo delle forze armate ha intenzione di presentare, prima delle elezioni una dichiarazione sui principi sopra-costituzionali

2 agosto 2011 : prima apparizione dell’ex-presidente Mubarak nel processo avviato a suo carico
 
19 agosto 2011 : cinque guardie di frontiera egiziane rimangono uccise da soldati israeliani a seguito di un’azione militare israeliana per catturare miliziani palestinesi fuggiti dalla striscia di Gaza

9 settembre 2011 : assalto all’ambasciata israeliana al Cairo

15 settembre 2011 : la Fratellanza musulmana prende nettamente le distanze dal Consiglio supremo delle forze armate, dichiarando di considerare conclusa, con la fine di settembre, la legittimità del periodo di transizione

2 ottobre 2011 : scontri con morti tra militari ed esponenti della minoranza cristiana copta

9 ottobre 2011 : C’è un massacro al Cairo: un gruppo di cristiani copti che – radunato di fronte alla sede della tv di stato per protestare contro le persecuzioni subìte – viene attaccato dall’esercito. Alla fine si contano 24 morti e 200 feriti: diversi video mostrano la violenza della repressione.

3 novembre 2011 : mentre inizia la campagna elettorale, il Consiglio supremo delle forze armate rende nota una bozza di dichiarazione sui principi sopra-costituzionali che, tra le altre cose, preclude il controllo parlamentare sul bilancio delle forze armate e prevede che dei 100 componenti dell’organismo chiamato a redigere la nuova Costituzione 80 siano designati dal Consiglio e solo 20 dal Parlamento. La bozza di documento provoca la protesta di tutti i partiti.

18 novembre 2011 : nuove manifestazioni a piazza Tahrir chiedono la fine del predominio del consiglio supremo delle forze armate sulla vita politica egiziana; scontri con le forze armate provocano morti e feriti. Il ministro delle finanze dichiara di accettare il prestito del Fondo monetario internazionale di tre miliardi di euro: dalle dimissioni di Mubarak le riserve di valuta estera sono diminuite del 30 per cento ed i tassi di interesse sul debito pubblico con scadenza ad un anno hanno raggiunto il 14 per cento

21 novembre 2011 : sull’onda delle proteste il governo presieduto da Essam Sharaf rassegna le dimissioni; si ipotizza la costituzione di un governo guidato dal premio Nobel Mohammed El Baradei

30 novembre 2011 : Dopo giorni di grandi proteste e di violenze brutali e gratuite dei militari contro i sostenitori dei Fratelli Musulmani, ci sono i risultati del primo turno delle elezioni della Camera bassa in Egitto del 28 novembre. Il partito dei Fratelli Musulmani, il più grande partito islamista egiziano che era stato annullato politicamente nei trent’anni precedenti, ottiene circa il 40 per cento dei voti. La più grande sorpresa delle elezioni sono gli islamisti ultraconservatori, i salafiti.

21 gennaio 2012 : La Commissione elettorale egiziana diffonde i risultati complessivi delle elezioni della Camera Bassa in Egitto, che si sono svolte in tre turni dalla fine di novembre 2011 :  al 11 gennaio 2012 : . Libertà e Giustizia, braccio politico dei Fratelli Musulmani, ottiene il 47 per cento dei voti; i salafiti di Al Nour il 24 per cento. Due giorni dopo si tiene la prima seduta del parlamento egiziano, e le cose cominciano a non andare bene: un deputato islamista parla di «legge di Dio» e uno salafita legge dei versi del Corano, le opposizioni si arrabbiano.

30 giugno 2012 : Il vincitore delle elezioni presidenziali, Mohamed Morsi, giura come nuovo presidente. È il quinto presidente della storia dell’Egitto e il primo che non proviene dall’esercito. Il giorno prima Morsi aveva giurato simbolicamente a piazza Tahrir, e aveva detto: «Diciamo al mondo: ecco l’Egitto, ecco i rivoluzionari ed ecco gli egiziani. Parlo al popolo dell’Egitto, ai musulmani d’Egitto, ai copti d’Egitto, ai cittadini dentro e fuori dell’Egitto».

12 agosto 2012 : Il presidente Morsi ordina la rimozione dall’incarico di Hussein Tantawi, capo dell’esercito e ministro della Difesa del suo governo, e di molti generali di alto livello; cancella anche dalla Costituzione gli emendamenti decisi dai militari due mesi prima.

12 ottobre 2012 : In piazza ci sono scontri molto violenti tra sostenitori e oppositori di Morsi, che provocano oltre 100 feriti. Il New York Times scrive che è la prima volta che i Fratelli Musulmani usano violenza contro le opposizioni liberali. Intanto aumentano la delusione e il malcontento per la difficile situazione economica dell’Egitto e si intensificano le proteste al Cairo per i nuovi poteri che Morsi si è attribuito, come “guardiano della rivoluzione egiziana”.

26 dicembre 2012 : L’Egitto ha una nuova Costituzione (qui il testo in inglese): la bozza redatta dai Fratelli Musulmani è stata apportava dal 63,8 per cento degli elettori, in due turni referendari. È molto contestata dalle opposizioni che dicono si basi troppo sulla shar’ia, la legge islamica, e non tuteli a sufficienza i diritti civili.

2 giugno 2013 : La Corte Costituzionale dell’Egitto, vicina ai militari, stabilisce che la Camera Alta del parlamento egiziano e l’Assemblea Costituente – che ha elaborato la nuova Costituzione – sono state elette illegalmente. Intanto si aggrava ulteriormente la situazione economica dell’Egitto.

30 giugno 2013 : Succede tutto rapidamente: in quattro giorni Morsi viene deposto. Il 30 giugno c’è una manifestazione al Cairo, la più grande nella storia del paese, contro Morsi, nel primo anniversario del suo mandato. Il 1 luglio l’esercito dà un ultimatum al governo di 48 ore per risolvere la crisi politica, ultimatum che Morsi respinge. Il 3 luglio, in una giornata raccontata dai media di tutto il mondo, il capo delle forze armate egiziane, Abdul Fatah Khalil Al-Sisi, annuncia che la Costituzione del paese è sospesa e il capo della Corte Costituzionale si insedierà a capo di un governo tecnico.

3 luglio 2013 : Al Cairo si festeggia la deposizione di Morsi. Si comincia a parlare del ruolo dell’esercito nel “nuovo” (di nuovo) Egitto: molti non si spiegano la gioia per la presa del potere dei militari, che erano stati alleati dell’odiato Mubarak, responsabili di torture sui civili nel febbraio 2011 :  e nel maggio 2012 :  e nemici di Morsi, il primo presidente eletto democraticamente in Egitto. Intanto al Cairo i sostenitori dei Fratelli Musulmani creano dei sit-in permanenti e protestano.

8 luglio 2013 : C’è una nuova strage al Cairo, la prima dopo la deposizione di Morsi. Un gruppo di sostenitori dell’ex presidente che stava manifestando davanti a una sede della guardia repubblicana nella zona di Nasr City viene attaccato da un gruppo di militari. I morti sono 51 e i feriti 435: la pagina Facebook dei Fratelli Musulmani pubblica un video che mostra cecchini sparare sulla folla.

14 agosto 2013 : C’è il più grande massacro in Egitto dai tempi della “primavera araba”. Le forze di sicurezza attaccano due sit-in dei sostenitori di Morsi, al Cairo: le proteste si diffondono in altri quartieri e in altre città. Il bilancio, non ancora definitivo, è di oltre 500 persone uccise in poche ore e più di 2000 feriti. Il governo stabilisce lo stato di emergenza e il coprifuoco dalle 19 alle sei di mattina in gran parte del paese. Mohamed El Baradei si dimette da vicepresidente.

16 agosto 2013 : I Fratelli Musulmani organizzano una serie di manifestazioni in tutto il paese chiamate “Giorno della rabbia”, dopo l’uccisione di centinaia di persone negli scontri del 14 agosto. Al Cairo, migliaia di persone organizzate in diversi cortei si concentrano in piazza Ramses, un importante punto di snodo dei trasporti nel centro della città. La situazione peggiora in breve tempo e per tutto il pomeriggio ci sono scontri in alcune zone del Cairo e in altre città del paese, che causano diverse decine di morti: 173, secondo la cifra ufficiale fornita dal ministero della Salute il giorno successivo.